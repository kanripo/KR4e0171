# -*- mode: mandoku-view; -*-
#+TITLE: 升菴集
#+DATE: 2015-08-25 00:23:48.282953
#+PROPERTY: ID KR4e0171
#+PROPERTY: BASEEDITION WYG    
#+PROPERTY: JUAN 卷二十六
<pb:KR4e0171_WYG_026-1a>¶
欽定四庫全書¶
　升菴集巻二十六　　　　　明　楊慎　撰¶
　　七言律詩¶
　　　僧鞋菊和顧箬溪韵¶
獅子床頭旦過鞵多羅樹下覺花開西風有脚垂垂發¶
東度無媒得得來挹露祗宜香界見行雲休入畫堂猜¶
石湖舊譜難收盡箬社新詩取次裁¶
　　　詠荔枝¶
<pb:KR4e0171_WYG_026-1b>¶
萍實楚江浮赤日桃花秦洞粲紅霞試將海内芳蕤數¶
敢並江陽荔子誇雲液留香凝重錦氷丸映肉捲輕紗¶
美人釵股雙雙綴肯擲潘郎滿鈿車¶
　　　夏雨不絶柬張蜀望(張名峩/)¶
南滇六月朱夏凉疊疊雲嵐浮曉光林花含笑逺天静¶
江草喚愁終日長䦨風伏雨淹客路回谷深谿非我鄉¶
城隅隔手不相見車馬經過淋潦妨(王褒金馬碧雞頌/回谷深谿非土之)¶
　(鄉/)¶
<pb:KR4e0171_WYG_026-2a>¶
　　　寄徐用先程以道(徐名文華/)　(程名啓充/)¶
軒轅臺畔雪霜寒隂磧茫茫萬里寛夢繞盧龍明月易¶
書隨鴻鴈朔風難天涯好在崔亭伯海上終還管㓜安¶
應念瘴鄉孤戍者自將形影弔衰殘¶
　　　庚寅除夕王子推送桑落酒適𫝊希說葉道亨¶
　　　　同過守嵗即事¶
桑落舊方傳陸海椒花新頌及滇春能消客底千金夜¶
頓有天涯兩玉人無家垂老同漂梗痛飲狂歌非隠淪¶
<pb:KR4e0171_WYG_026-2b>¶
歲去年來真反手栁青頭白轉傷神¶
　　　鄧川楊少叅兩依莊(楊名南金/)¶
名公妙年辭京華飄然歸來乘雲槎天上烏啼御史府¶
海邊龍卧神仙家東山老子興不盡南華真人生有涯¶
空餘蟠胸濟世䇿日對隣叟談桑麻¶
　　　泛浪穹海子¶
峯頭才見一泓幽沙尾驚看四岸浮沅水羅文堪並色¶
嘉陵石黛迥添愁秦源欲問桃花渡楚望渾迷杜若州¶
<pb:KR4e0171_WYG_026-3a>¶
亦有滄浪舊歌曲晩來乘興更扁舟¶
　　　帝釋山¶
帝釋山頭雲滿谿東菴飛雨西菴泥碧潭照眼石鯨動¶
翠微當面林鸎啼濛濛香霧花層溼漠漠生煙樹㸃齊¶
傍險銀鞍應未怯玉壺清酒為君携¶
　　　毛希曽園千葉梅(毛名沂/)¶
今年朔氣凌炎暉雪後見梅千葉稀空谷倚竹翠袖薄¶
洞户穿燈香霧微嬋娟莫待月初賞綽約即愁風乍飛¶
<pb:KR4e0171_WYG_026-3b>¶
繁霜旅鬢不羞汝爛醉賔筵簮朶歸¶
　　　臘朔後再向毛園醉梅¶
東閣早梅春已破南枝初月夜不遲羅浮仙人再入夢¶
揚州何郎仍賦詩留連錦席坐雲暖瀟洒玉樹臨風欹¶
嫣然正用啟粲齒䬃爾無勞嗟鬢絲¶
　　　春興(八首/)¶
遥岑樓上俯晴川萬里登臨絶塞邊碣石東浮三綘色¶
秀峯西合㸃蒼煙天涯逰子懸雙淚海畔孤臣謫九年¶
<pb:KR4e0171_WYG_026-4a>¶
虚擬短衣隨李廣漢家無事勒燕然¶
　　　又¶
昆明初日五華臺草長鶯啼花亂開探禹穴逰今已遂¶
弔湘纍賦未須哀巢雲獨鶴時時下傍水羣鷗日日來¶
散地幸容髙枕卧清朝豈乏濟川才¶
　　　又¶
諸葛提兵大渡津河流禹鑿迥如新彩雲城郭那無跡¶
黒水波濤亦有神象馬逺來銅柱貢犬羊不動銕橋塵¶
<pb:KR4e0171_WYG_026-4b>¶
靈闗在眼平於掌歲歲蒲桃苜蓿春¶
　　　又¶
憶昔衣冠侍帝庭常陪鵷侣翥仙冥張騫銀漢通牛斗¶
方朔金門隠歲星鳷鵲吟詩宫月白鳯凰傳詔御煙青¶
夢回髣髴鈞天奏腸斷蕭條海角亭¶
　　　又¶
帝里朝辭供奉班客程宵濟洞庭灣湘靈皷瑟清泠外¶
鮫女鳴機縹緲間青草波光連夢澤蒼梧雲物隔疑山¶
<pb:KR4e0171_WYG_026-5a>¶
故園亦有岷江水垂老生涯釣艇閒¶
　　　又¶
平沙落日大荒西獨立蒼茫意轉迷蕙畹蘭臯愁晩對¶
竹垣花掖記春棲摧頽杜甫歌朱鳳憔悴王褒望碧雞¶
白首艱難隨去住青雲容易墜攀躋¶
　　　又¶
白屋茅堂枕碧沙𤣥亭亦近子雲家浣花溪上花饒笑¶
濯錦江中錦勝霞逰女秉芳歌窈窕狂夫題竹醉横斜¶
<pb:KR4e0171_WYG_026-5b>¶
悲來瘴海凋霜鬢愁聽山樓咽暮笳¶
　　　又¶
天上風雲此際多山中日月竟如何爭傳鳴鳯巢阿閣¶
又見飛鴻出罻羅宣室鬼神思賈誼中原將帥用亷頗¶
難教遲暮從招隠擬把生涯學醉歌¶
　　　謁二忠祠¶
學士文章懸日月尚書劒履上星辰九原松栢香臺夜¶
雙廟莓苔影坐春山鬼嘯歌搴薜荔海童奔走薦芳蘋¶
<pb:KR4e0171_WYG_026-6a>¶
經過此地同揮淚況是江潭放遂臣¶
　　　喜周木涇工部復至滇¶
吳門滇徼兩心期河艸江梅一歲時朗月肯教𤣥度共¶
碧雲知為惠休移好音起夜忘衰病喜氣先春廻暖姿¶
華頂温泉俱舊約似留仙賞待新詩¶
　　　看花出郊村店小飲¶
異國平居野興深花邊立馬此登臨雲林未許成歸隠¶
塵世惟思學醉吟若下風流新蟻緑長安春色舊貂金¶
<pb:KR4e0171_WYG_026-6b>¶
芳菲遲爾來何暮葉底流鶯正好音¶
　　　寄文徴仲兼問訊姜夢賔¶
翰林供奉白頭時洗墨歸尋古劍池近得王家湖水帖¶
遥傳謝氏敬亭詩扇頭雲樹揺山翠障子烟花動海漪¶
頻過時川草堂否三㳺空結夢中期¶
　　　賦得百花潭送人之楚¶
滄浪潭水照潭花無賴家家惱杜家不數潘安河内縣¶
堪留衛玠洛陽車晴煙翡翠蘭苕溼涼雨鴛鴦荇藻斜¶
<pb:KR4e0171_WYG_026-7a>¶
五兩行穿巴峽樹百壺先泛楚江槎¶
　　　廣都舟中寄謝狷齋¶
江波錦落寒潭清彩舟曉發芙蓉城中流帆影虹蜺卧¶
夾岸櫓聲鵞鸛鳴越裳白雉已入貢荒服碧雞猶逺征¶
祇憑一札隔歲逓未知雙劍何時并¶
　　　思公子篇¶
三五二八艶嫦娥百萬十千酬笑歌羅帳浮雲開玉葉¶
鏡臺明月湛金波鬭雞曉向侯家出走馬宵從主第過¶
<pb:KR4e0171_WYG_026-7b>¶
絶漠蘇卿竟誰問長沙賈傅奈君何¶
　　　南溪舟中與劉承之話舊¶
晴江初月對佳人明燭深林慰苦辛征棹來帆成白首¶
鳴儔肅侶憶青春萬里闗塞浮雲外咫尺滄浪積水濵¶
歌罷語䦨還别去朔風寒雪倍傷神¶
　　　泛舟浣花東阜狷齋同賦¶
風簷水檻含清暉月閏夏五暑氣㣲山中薜荔幽人帶¶
池上芰荷逰子衣雙魚六馬慣識曲青蛉白鷗皆忘機¶
<pb:KR4e0171_WYG_026-8a>¶
揚雄𤣥閣不寂寞杜甫草堂天下稀¶
　　　贈永寜白參戎¶
貴竹新疆古藺州分弓上將擁貔貅笙歌城郭天無夜¶
耒耜郊原歲有秋界首江清春洗馬海漫山翠晩當樓¶
鋭頭勲業君家事四十登壇早拜侯¶
　　　太華寺席上文似山詠郭舟屋(名文/)湖勢欲浮¶
　　　　雙塔去山形如擁五華來之句愛其善狀景¶
　　　　物而惜其全篇未稱也屬余易其首尾¶
<pb:KR4e0171_WYG_026-8b>¶
仙人掌上&KR0394;王臺雨霽秋清望眼開湖勢欲浮雙塔去¶
山形如擁五華來摩天鸛鶴窺明鏡呷浪魚龍引渡杯¶
金碧西南無此景為君扶病一徘徊¶
　　　寄張風泉侍御(名渙定州人/)¶
貴陽天馬逺行空元是蘭臺鮑氏騘未奉談犀恒北望¶
忽傳書鯉到南中龍筋舊識文成麗蠏爪爭看定武工¶
誰道停雲形影隔戍樓明月夢䰟通¶
　　　題揚補之梅¶
<pb:KR4e0171_WYG_026-9a>¶
逃禪老人揚補之南昌新籍西川移寂寞真稱子雲裔¶
清夷不為秦檜緇前身應是孤竹子後世但識梅花師¶
風霜揺落千林兀玉蕋瓊蕤何太竒(補之子雲之後/字从才不从木)¶
　　　寄袁子變(名恒/)¶
半豹才名真自許元龍豪氣更誰降堂前劍客呈鵶九¶
屏後琴姬擁鳯雙貰酒十千傾玉瀣呼盧百萬倒銀釭¶
舉頭望月沉珠浦携手何時濯錦江¶
　　　以忠州雲根筆贈韓炅菴¶
<pb:KR4e0171_WYG_026-9b>¶
射虎當年舊將家賸將筆陣綰龍蛇停雲閣上紅塵隔¶
題竹林中翠袖斜燕寢清香盤紫霧䑕鬚𤣥㸃竄青霞¶
幾行循墨千衝折何必班超萬里沙¶
　　　嘉州江上邂逅李蟠峯天使即事¶
皇華原隰素絲行仙里庭闈綵服明家慶國哀同盡節¶
望雲就日總含情留連結桂橈相倚邂逅班荆盖共傾¶
抱病江天淹戍客煩君傳語碧雞城¶
　　　送曹侍御時信¶
<pb:KR4e0171_WYG_026-10a>¶
成旅候明辭禁掖揚舲千里下蓬萊東坡𣺌杳通南國¶
瓊樹風流映栢臺句曲天邊鄉信近石頭城畔暮潮回¶
遥憐避馬棲烏地好稱郎潜吏隠才¶
　　　至前二日朝天宫習儀¶
緋袍玉珮過長安紫府珠庭引百官一代威儀非漢蕝¶
三成氣象是周壇城頭暝色籠輕霧樹杪新陽破早寒¶
聞道宫衣添一線恩光請向衮龍看¶
　¶
<pb:KR4e0171_WYG_026-10b>¶
　¶
　¶
　¶
　¶
　¶
　¶
　¶
　升菴集巻二十六¶
